All'inizio Zep custodisce la sua creazione per sé prima di rendersi conto del potenziale del personaggio. Dopo numerosi rifiuti, in effetti, aveva deciso di abbandonare l'idea del fumetto e di limitarsi a riprodurre su carta i suoi ricordi d'infanzia. Su consiglio del suo entourage, le prime tavole di Titeuf sono pubblicate in un albo prodotto in pochi esemplari (Si salvi chi può, ovvero Sauve qui peut), fino a quando un produttore, Jean-Claude Camano, oggi agente di Zep, per caso lo scova e scopre il ciuffo biondo. Qualche mese più tardi vengono stampate 8000 copie del primo albo, ma il successo di Titeuf, dopo essere esploso, è destinato ad aumentare. Il personaggio di Titeuf e quello di Manu sono palesi omaggi al fumetto "Manu" di Margerin. Nell'ottobre 2006 l'undicesimo albo è stampato in 1,8 milioni di esemplari, il che lo rende la maggiore uscita editoriale dell'anno in Francia. Fino al 2006, compreso quest'ultimo albo, le avventure di Titeuf hanno venduto 16 milioni di copie. Il lessico utilizzato dai ragazzini nel fumetto è molto particolare, arricchito da parole inventate che servono a mascherare qualche parolaccia vera.